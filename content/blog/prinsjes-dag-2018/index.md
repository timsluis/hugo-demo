---
title: "Prinsjesdag 2018: een positieve boodschap, maar wel met een paar grote maren"
date: 2018-09-17
draft: false
categories: [Politiek]
---

# Prinsjesdag 2018: een positieve boodschap, maar wel met een paar grote maren

De boodschap van het kabinet op Prinsjesdag was helder: Nederlanders moeten het meer in hun portemonnee gaan merken dat het goed gaat met Nederland. De koopkracht stijgt en de werkloosheid daalt. Tegelijk wil de regering het land nog beter maken en voorbereiden op toekomstige schokken.

{{< figure src="prinsjesdag" caption="Het kabinet in de Ridderzaal op Prinsjesdag" >}}

"Het was een positieve boodschap, maar toch wel met een paar grote maren" zegt NOS-verslaggever Ron Fresen. "Een politicus die regeert wil natuurlijk altijd graag met goed nieuws komen. Dus dat overheerst hier ook. Volgens de rekensommen gaan huishoudens er gemiddeld 500 euro op vooruit en mensen die werken nog iets meer."

## Geen pasklare antwoorden

Toch was het volgens hem wel opvallend dat het verhaal niet alleen over geld ging, maar ook over de manier hoe we met elkaar omgaan in dit land en over de zorg, en eenzaamheid bij ouderen. "Zonder dat er direct pasklare antwoorden werden gegeven."

Een andere 'maar' heeft weer wel te maken met geld, stelt Fresen. "Want het gaat nu goed, maar er komt een brexit aan en misschien een grote handelsoorlog."

Minister Hoekstra van Financiën, die na de balkonscène van het koningspaar de Miljoenennota aan de Tweede Kamer aanbood, waarschuwde zelf voor de risico's. "Onze welvaart is geen garantie voor de voorspoed van morgen", zei hij.

## Mooie beloftes
"De mooie beloftes vliegen ons om de oren, maar vooralsnog hebben mensen vooral de zekerheid dat de zorgpremie stijgt, de energierekening hoger wordt en de boodschappen meer gaan kosten", stelt SP-leider Marijnissen.